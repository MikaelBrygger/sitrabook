---
icon: seedling
cover: ../.gitbook/assets/banner-rec-4.svg
coverY: 0
layout:
  width: default
  cover:
    visible: true
    size: full
  title:
    visible: true
  description:
    visible: false
  tableOfContents:
    visible: true
  outline:
    visible: true
  pagination:
    visible: true
  metadata:
    visible: true
---

# 4. Taloudellisen mielikuvituksen vapauttaminen

### **Suositus 2**

Suurin este kasvulle ei ole tekninen, vaan kulttuurinen.

Olemme eläneet vuosisatoja talousmallissa, jossa suurin osa ihmisistä on talouden **ottava osapuoli**: kuluttajia, palkansaajia, veronmaksajia, säästäjiä. Taloudellinen mielikuvituksemme on kutistunutta: osaamme kuvitella vain veronkorotuksia, leikkauksia tai, aivan villeimmillään, startup-yrityksiä.

Ohjelmoitava talous avaa aivan toisenlaisen horisontin:

* **Millaisia** taloudellisia yhteisöjä haluamme perustaa, jos talouslogiikka ei ole annettu?
* **Mitä haluamme** optimoida, jos tavoitteen ei tarvitsekaan olla vain rahallinen voitto?
* **Miltä näyttää** suon entisöinnin, taidekollektiivin tai energiaosuuskunnan oma talousprotokolla, joka osaa ilmaista ja laittaa kiertoon sen tuottamaa uniikkia arvoa?
* **Mitä tapahtuu,** kun voimme koodata suoraan ytimeen sen, että ekosysteemin tila tai sosiaalinen luottamus on likviditeettiä synnyttävää “pääomaa”?
* **Miltä tuntuu** talous, joka kohtaa samanlaista kokeilua muodollaan, kuin mitä taide on esimerkiksi kokenut?

**Talous on muuttumassa laskukoneesta uudeksi mediaksi.** Se on ilmaisuvoimainen alusta, jolla voimme organisoida ihmisten välistä yhteistoimintaa tavoilla, joita emme vielä edes täysin ymmärrä tai osaa kuvitella.

Akuutti kysymys Suomelle onkin miten alamme tutkia, ymmärtää, kokeilla ja käyttää tätä mediaa?

Tarvitsemme Suomeen **"Talouden Xerox PARC -hetken"**.

1970-luvulla, kun tietokone oli vasta kehittymässä, sen potentiaali oli mysteeri. **Xerox Palo Alto Research Center (Xerox PARC)** perustettiin systemaattiseksi menetelmäksi kohdata tämä uusi media. Xerox PARC ei vain tutkinut tietokoneita; se keksi, miten ihmiset ovat vuorovaikutuksessa niiden kanssa (graafinen käyttöliittymä, hiiri, moni-käyttäjä komputaatio). He eivät kysyneet "miten tehostamme laskentaa", vaan "miten tämä laite laajentaa ihmisen kykyjä ja ajattelua" ja “mitä kaikkea tällä uudella välineellä voi ilmaista?”.

<details>

<summary><em><strong>Xerox PARC – Tulevaisuuden laboratorio</strong></em> </summary>

**Mitä tapahtuu, kun teknologiaa ei pidetä vain työkaluna, vaan uutena mediana?**\
1970-luvulla tietokoneet olivat raskaita laskukoneita. Xerox Palo Alto Research Center (PARC) muutti historian suunnan kysymällä radikaalin kysymyksen: Mitä jos tietokone ei olekaan laskin, vaan uusi ilmaisun ja ajattelun väline?\
**Metodi: Radikaali kokeilu**\
PARC ei tyytynyt tehostamaan vanhaa. Se kokosi yhteen insinöörejä, tieteentekijöitä, taiteilijoita ja filosofeja keksimään tietokoneen uudelleen. He eivät vain tutkineet; he rakensivat tulevaisuuden prototyyppejä.\
**Tulokset: Nykymaailman käyttöliittymä**\
Melkein kaikki, mitä pidämme itsestäänselvyytenä, syntyi PARCissa:

* Graafinen käyttöliittymä (GUI) ja ikkunat (windows)
* Hiiri ja interaktiivinen laskenta
* Olio-ohjelmointi (Smalltalk, Self)
* Ethernet ja lasertulostus
* Alto, ensimmäinen henkilökohtainen tietokone (PC)
* WYSIWYG: se, mitä näytöllä näkyy, vastaa paperille tulostuvaa

**Opetus Suomelle**\
PARC osoitti, että murrosvaiheessa suurin arvo ei synny tehostamisesta, vaan uuden arkkitehtuurin kuvittelemisesta. Me tarvitsemme nyt "Talouden PARC:n" – paikan, jossa talouden uudet käyttöliittymät, säännöt ja ilmaisumuodot keksitään.

</details>

Meidän on tehtävä nyt sama syntymässä olevan taloudellis-organisatorisen median kanssa.. Koska sen käyttö on pohjimmiltaan arvojen, suhteiden ja organisaatiomuotojen **ilmaisua**, sen mahdollisuuksien tutkimiseen tarvitaan niitä uteliaita kokeilijoita, jotka uskaltavat leikkiä, käyttää väärin ja venyttää tämän uuden instrumentin rajoja. Emme tarvitse vain ekonomisteja ja insinöörejä. Tarvitsemme muotoilijoita, taiteilijoita, sosiologeja ja pelisuunnittelijoita kuvittelemaan yhdessä: **Miten käytetään taloutta, joka on suunniteltu yhteistyölle eikä kilpailulle?**

Taloudesta on tulossa luovuuden alue. Suomen kannattaa olla maa, joka ei kilpaile halvimmilla veroilla, vaan parhailla protokollilla, avoimimmilla kokeilualustoilla ja matalimmilla kynnyksillä taloudelliseen toimijuuteen.

**Toinen suosituksemme on: vapautetaan taloudellinen mielikuvitus ja rakennetaan tila sen systemaattiselle kehittämiselle.**



