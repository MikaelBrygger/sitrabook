---
icon: seedling
cover: ../.gitbook/assets/banner-scenario-3t.png
coverY: 0
layout:
  width: default
  cover:
    visible: true
    size: full
  title:
    visible: true
  description:
    visible: false
  tableOfContents:
    visible: true
  outline:
    visible: true
  pagination:
    visible: true
  metadata:
    visible: true
---

# Mitä jos talous olisi luovaa ja luovuus taloudellista?

_A thing is not made, it is made to be._ \
_–_ Gertrude Stein

To live past the end of your myth is a perilous thing. \
– Anne Carson

#### **Johdanto**

Perinteiset talousmallit ovat kuin valmiita Lego-settejä: laatikossa on tarkat ohjeet ja ennalta määrätyt palat yhtä tiettyä lopputulosta varten. Tämä teolliselta ajalta peritty arkkityyppinen malli on kuitenkin osoittautunut kapeaksi ja riittämättömäksi. Sen kehitystä voidaan hahmottaa kolmen näytöksen kautta. Ensin oli portinvartijoiden aikakausi, jolloin kustantamot ja levy-yhtiöt hallitsivat pääsyä markkinoille. Sitten tuli alustojen nousu, kun Kickstarterin ja YouTuben kaltaiset toimijat demokratisoivat pääsyn yleisön luo, mutta siirsivät vallan uusille keskittymille ja niiden algoritmeille.

Nyt on alkamassa kolmas näytös: sääntöjen ohjelmoinnin aika. Murroksen ytimessä ei ole enää kysymys siitä, kuka “omistaa” verkoston, vaan siitä, kenellä on valta muotoilla sen sääntöjä. Ohjelmoitava talous tarjoaa työkalut vanhojen monoliittien purkamiseen niiden perustavanlaatuisiin osiin. Näitä talouden legopalikoita tai kenties pikseleitä kutsumme oikeusrakenteiksi (_rights structures_), jotka muodostavat talous- ja organisaatiorakenteiden solutason materiaalin. Omistajuus, käyttöoikeus, aika ja osallistuminen lakkaavat olemasta kiinteitä ominaisuuksia; sen sijaan niistä tulee itsenäisesti olosuhteisiin mukautuvia sopimuselementtejä. Tämä antaa tekijöille ja yhteisöille mahdollisuuden luovasti yhdistellä palikoita täysin uudenlaisiksi talouden muodoiksi. Emme enää vain rakenna ohjeiden mukaan – me suunnittelemme palikat ja säännöt, joilla ne yhdistyvät.

Tässä murroksessa taloudellinen toiminta muuttuu transaktiosta luovaksi välineeksi. Uudessa ympäristössä rakentaminen edellyttää monien vanhojen käytäntöjen purkamista. Tarvitaan ohjelmoinnillista ajattelua, joka muistuttaa aristoteelista _first principle_ -menetelmää – tapaa lähestyä ilmiötä sen perustavien osien kautta. Seuraavat strategiat havainnollistavat, kuinka nämä arvon atomit voidaan hajottaa, derivoida ja ohjelmoida toisin uudenlaisten vaihdannan arkkitehtuurien luomiseksi.

**1. Osiin hajottaminen: arvon yksikön uudelleenmäärittely**

Kun yhtenäinen kokonaisuus puretaan pienemmiksi, itsenäisiksi ja omistettaviksi osiksi, sen rakenne herää henkiin ja osien välisistä suhteista tulee paitsi merkityksellisiä, myös muokattavia. Hajottaminen voi olla luova teko, joka antaa identiteetin ja määrittelee arvon yksikön uudelleen. Yksittäinen osa voi olla samalla tarkoituksellisen keskeneräinen ja täydentää itseään.

Esimerkiksi Eve Sussmanin projektissa _89 Seconds Atomized_, Diego Velázquezin maalaus _Las Meninas_ (1656) muunnettiin videomateriaaliksi ja fragmentoitiin 2048 yksittäiseksi "atomiksi" eli pikseliksi, joista jokainen myytiin uniikkina teoksena. Arvo ei ollut enää ainoastaan kokonaisessa teoksessa, vaan myös sen yksittäisissä osissa.&#x20;

Hajottamisen periaate soveltuu esimerkiksi julkaisuprosessiin. Economic Space Agencyn (ECSA) yhteisöllisen julkaisemisen alustalla (CoPu) teos on aluksi piilossa, ja lukijat voivat osallistua sen paljastamiseen julkaisemalla pienen osan siitä. Jokainen osallistuminen on aktiivinen yhteisjulkaisemisen teko, joka saattaa uuden palan tekstiä kaikkien nähtäville. Näin passiivinen ostaminen muuttuu aktiiviseksi osallistumiseksi, ja arvo syntyy paitsi valmiista teoksesta, myös sen yhteisöllisestä esiin tuomisesta.

Samaan kirjaan perustuva projekti _Postcapitalist Discourse_ (2023) puolestaan tutkii teosta digitaalisesti natiivilla tavalla. CoPu:n tavoin alkuperäinen teksti hajotettiin osiin, jonka jälkeen fragmentit järjestettiin kolmiulotteiseen koordinaatistoon kuution muotoiseksi objektiksi. Tekstikappale lakkasi olemasta vain osa lineaarista kerrontaa, vaan siitä tuli solmu eli “diskurssiyksikkö” semanttisessa avaruudessa, joka tarjoaa omistajalle mahdollisuuden navigoida teosta uusilla tavoilla.&#x20;

#### **2. Derivointi: Yhdestä lähteestä moneksi versioksi**

Derivointi on strategia, jossa yhdestä lähdemateriaalista versioidaan (_versioning_) useita erilaisia versioita, kokemuksia ja tarjouksia. Toisin kuin hajottamisessa, alkuperäistä teosta ei pureta, vaan siitä luodaan rinnakkaisia "otoksia" eri yleisöjen tarpeisiin. Tämän mekanismin eräs ilmentymä ovat joukkorahoituskampanjoiden eri tukitasot (reward-tier). Perustuote – esimerkiksi kirja – pysyy samana, mutta siitä derivoidaan monipuolinen valikoima tarjouksia: viiden euron sähköinen PDF-versio, 50 euron fyysinen kirja ja 200 euron oheismateriaaleja sisältävä deluxe-versio.&#x20;

Derivointi on tehokas ja luova keino muuttaa yksi tarjous moneksi ja rakentaa taloudellisesti kestävämpiä malleja erityisesti pienille ja riippumattomille tekijöille. Vaikka versiointi on ilmiönä läsnä yhteiskunnan kaikilla alueilla, ohjelmoitava talous syventää sitä. Kun derivointi puretaan sopimusrakenteiksi, tuotteet alkavat muotoutua staattisista objekteista muuntuviksi rajapinnoiksi.

#### **3. Ajan hajottaminen ja derivointi: prosessista tulee tuote**

Perinteisessä mallissa aika on usein vain takaraja. Ohjelmoitava talous käsittelee aikaa dynaamisena suunnittelun elementtinä ja osana arvolupausta. Sen sijaan, että projekti julkaistaisiin kertaluontoisena tapahtumana, siitä voidaan luoda jatkuva, elävä prosessi, johon yleisö voi osallistua.&#x20;

Tämä voi tarkoittaa rahoituksen tai muunlaisten resurssien keräämistä eri vaiheissa: esimerkiksi ensin luonnostyölle, sitten tuotannolle ja lopulta jatko-osalle. Nämä vaiheet voidaan edelleen pilkkoa ja niitä voidaan yhdistellä loputtomin eri tavoin. Sisältöä voidaan myös paljastaa vaiheittain ja käyttäjäkohtaisesti, mikä rakentaa dramaturgiaa ja ylläpitää mielenkiintoa, kuten CoPu-alustalla, jossa tekstin osat paljastuvat yhteisön toiminnan myötä.&#x20;

Tämä on tuttua esimerkiksi peleistä ja kaunokirjallisuudesta, joissa asiat usein kerrotaan eri järjestyksessä kun ne varsinaisesti tapahtuvat: aika ja paikka eivät ole vain rajoitteita, vaan tarinan ja merkitysten paljastamisen välineitä.

#### **4. Luova tarjoaminen: taloudellisten yhteyksien ja interaktioiden muotoilu**

Luova tarjoaminen on tällaisten mekanismien synteesi, jossa todellinen innovaatio tapahtuu. Se on käytäntö, jossa muun muassa osiin hajottamista, derivointia ja ajan hyödyntämistä yhdistellään kekseliäästi täysin uusiksi taloudellisiksi ja sosiaalisiksi rakennelmiksi. Tällöin huomio siirtyy perinteisestä tuotteiden myymisestä kohti suhteiden ja kokonaisuuksien muotoilua. _89 Seconds Atomized_ toimii tästä konkreettisena esimerkkinä: teos on pilkottu 2 304 videopikseliin, ja jokaisen pikselin omistaja voi paitsi hallita omaa omaansa, myös lainata sitä eteenpäin muiden käytettäväksi ja esitettäväksi. Näin teos muuttuu pelkän esineen sijaan yhteisölliseksi rakennelmaksi, jonka merkitys ja koettavuus rakentuvat atomien jakamisen, lainaamisen ja katselun verkostossa.

Lopputulos ei ole pelkästään teos tai tuote, vaan sosiaalinen peli ja mikroekonomia, jossa arvo syntyy paitsi osista myös niiden välisestä vuorovaikutuksesta.

**Talouden luovuus osana luovaa taloutta**

Kehityksen taustalla on syvempi muutos siinä, miten taloudelliset ja organisatoriset rakenteet voidaan ymmärtää. Sekä hallinto (_governance_) että talous (_economy_) rakentuvat samoista perusosista: oikeuksista. Epämääräiset ja epätäsmälliset käsitteet, kuten "omistajuus", tulisi purkaa konkreettisiksi ja ohjelmoitaviksi osiksi, kuten oikeudeksi käyttää, lainata tai äänestää. Kun näitä oikeuksia käsitellään modulaarisina "legopalikoina", voidaan luoda perinteisiä rakenteita joustavampia ja tarkemmin räätälöityjä organisaatioita. Tavoitteena tulisi olla kehittää uudenlainen organisaation ja talouden kielioppi. Tämä mahdollistaisi tulevaisuuden Suomen kuvittelun uudenlaisia rakenteita suunnittelemalla ja toteuttamalla.

* Kuvittele metsänomistaja, joka myy puun sijaan ohjelmoitavia arvon yksiköitä, jotka edustavat metsän kykyä sitoa hiiltä, ylläpitää biodiversiteettiä tai tarjota virkistysarvoa.
* Kuvittele kaupunginosa, joka luo oman digitaalisen alustansa yhteisten resurssien jakamiseen, muuttaen hallinnon dynaamiseksi ja osallistavaksi peliksi.
* Kuvittele artisti, joka ei julkaise vain albumia, vaan rakentaa sen ympärille mikroekonomian, jossa fanit ovat kuluttajien sijaan tekijöitä ja osaomistajia.

Tarttumalla ohjelmoitavan talouden esittämään haasteeseen emme enää myy pelkästään tuotteita, vaan myös luottamusta ja uusia toimintamalleja. Tämä avaa näkymän monimuotoiseen, "monikirjoiseen" kasvuun, jossa Suomen seuraava vientituote on itse arvonluonnin uusi arkkitehtuuri.
