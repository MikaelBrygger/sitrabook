---
icon: layer-group
layout:
  width: default
  title:
    visible: true
  description:
    visible: false
  tableOfContents:
    visible: true
  outline:
    visible: true
  pagination:
    visible: true
  metadata:
    visible: true
---

# Skenaariot – mitä jos talouden säännöt muuttuvat?

Johdanto-osa esittelee runkoskenaariomme: mitä jos talous ei olekaan neutraali markkinamekanismi, vaan ohjelmoitava media – merkityksiä, arvoja, suhteita ja toimijuutta tuottava laskennallinen ympäristö?\
\
Tämä lähtöoletus muuttaa käsitystämme talouskasvusta. Kasvu ei synny enää vain tehokkaammasta tekemisestä olemassa olevien sääntöjen puitteissa, vaan siitä, miten itse talouden säännöt, mittarit ja koordinaation muodot rakennetaan.

Skenaario-osiossa kysytään: mitä jos tätä mediaa käytettäisiinkin toisin? Mitä taloudelliselle kasvulle tapahtuisi sen seurauksena? Skenaariot eivät pyri ennustamaan yhtä tulevaisuutta. Niiden tehtävänä on tutkia, mitä johdannossa esitetystä runkoskenaariosta voi seurata, kun sitä viedään erilaisiin suuntiin ja yhteiskunnallisiin solmukohtiin. “Mitä jos?” Kysymys on saman perusoletuksen rinnakkaisista, mahdollisista ilmentymistä.

\
Raportin kuusi skenaariota tarkastelevat:

* **Likviditeettiä infrastruktuurina:** Mitä jos maksukyky ei olisikaan pankkien välittämä niukka hyödyke, vaan yhteisesti rakennettua kykyä kuitata velvoitteet reaaliajassa? Tämä skenaario avaa vaihtoehdon velkavetoiselle kasvulle. Se tekee likviditeetistä sähköverkon kaltaisen infrastruktuurin: se on aina saatavilla siellä, missä arvoa luodaan.
* **Ympäristövaikutusten laskemista:** Mitä jos kestävyys ei olisi vain sääntelyä, vaan oma laskentayksikkönsä? Skenaario ehdottaa niin kutsuttua _"Eko-yksikköä"_, joka tekee ympäristöteoista todennettavaa ja vaihdettavaa varallisuutta. Se tekee eksplisiittiseksi sen, mikä usein jää piiloon: mittarit eivät vain kuvaa taloutta, vaan tuottavat sitä. Tämä herättää kysymyksen siitä, millaista kasvua syntyy, jos alamme laskea resilienssiä, elinkelpoisuutta ja yhteistä kapasiteettia?
* **Luovaa taloutta:** Mitä jos omistajuus ja taloudelliset oikeudet olisivat luovasti muokattavia "lego-palikoita"? Tässä skenaariossa talous nähdään ilmaisun ja merkityksen tuottamisen välineenä. Skenaario avaa näkymän talouteen, jossa sopimukset elävät ja mukautuvat teoksen elinkaaren mukana.
* **Taloutta pelinä:** Mitä jos talouden ja pelien raja hämärtyy? Tämä skenaario näyttää, miten pelimekaniikat tarjoavat valmiin kirjaston uusille kannustimille, rooleille ja osallistumisen tavoille. Se kysyy, mitä tapahtuu, kun talouden “pelimekaniikat” tehdään näkyviksi, muokattaviksi ja kollektiivisesti neuvoteltaviksi – ja kun kasvua ei haeta vain pisteiden (rahan) maksimoinnista, vaan pelin laadun parantamisesta.
* **Ohjelmoitavaa organisaatiota:** Tämä skenaario pureutuu talouden organisatoriseen perustaan. Se kysyy, mitä jos voisimme perustaa organisaatioita yhtä helposti kuin luomme verkkosivuja? Miten yritykset, yhteisöt ja instituutiot muuttuvat, kun niiden sääntöjä, oikeuksia ja taloudellisia suhteita voidaan ilmaista ja muokata ohjelmallisesti – ei vain juridisina muotoina, vaan elävinä, verkottuneina rakenteina.
* **Tekoälyä ja talouden älykkyyttä:** Tässä skenaariossa AI toimii suurennuslasina: se paljastaa nykyisen talouskieliopin rajat. Skenaario tutkii, millainen talous syntyy, kun tekoälyn rinnalle rakennetaan moniulotteinen, ohjelmoitava arvokieli, joka kykenee laskemaan muutakin kuin rahaa – ja jakamaan toimijuutta verkon reunoille.

\
Nämä skenaariot ovat prototyyppejä. Ne ovat kutsuja kuvittelemaan, miltä näyttää yhteiskunta, joka ottaa taloudellisen ohjelmointikielen omiin käsiinsä. Ne muodostavat ajattelun tilan ja työkalupakin, jonka avulla voidaan tunnistaa:

* missä kohdin nykyinen talouslogiikka lukitsee kasvua, ja miten älytöntä se on
* millaiset rakenteet vapauttavat uutta toimijuutta
* ja millaisia institutionaalisia ja teknologisia valintoja nämä polut edellyttävät

\
Jos työmme **Johdanto** osoitti, että talous on media, **Skenaariot** näyttävät mitä tapahtuu, jos tätä mediaa käytettäisiin toisin. Niiden tehtävä on valmistella **Suosituksia.** Ne avaavat sen suunnitteluavaruuden, jonka pohjalta raportin suositukset rakentuvat. Skenaariot osoittavat, miksi kasvun paradigma on muuttunut, miksi toimijuuden jakaminen on ratkaisevaa ja miksi talouden infrastruktuurien systemaattinen kehittäminen ei ole valinnainen lisä, vaan strateginen välttämättömyys.

\
Yhdessä skenaariot osoittavat, että talouskasvun tulevaisuus ei ole ensisijaisesti kiinni yksittäisistä teknologioista tai investoinneista, vaan siitä, millaisen taloudellisen median rakennamme: mitä se osaa laskea, ketä se voimaannuttaa ja millaisia tulevaisuuksia se tekee mahdollisiksi.\
\
Yhteinen oivallus skenaarioista on, että kasvu ei synny lisäämällä pääomaa, tehostamalla vanhaa tai keskittämällä kontrollia. Se syntyy avaamalla toimijuutta, päivittämällä protokollia ja muuttamalla talouden kielioppia.
